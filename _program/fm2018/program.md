---
title: Volební program
uid: program
campaignCategoryUid: fm2018
campaignGroupUid: volby-2018
approved: https://forum.pirati.cz/viewtopic.php?f=349&t=41530
# garant: jakub.pirat
perex: >
  1.	Otevřená a transparentní radnice
-	Úřad, který s vámi mluví. Založíme odbor komunikace s veřejnosti.
-	Je to i vaše miliarda (a půl). Rozpočet města i všech městských příspěvkových organizací bude veřejný a rozklikávací. Stejně tak všechny funkce v dozorčích radách a orgánech těchto společností budou veřejné a snadno dohledatelné.
-	Vyčleníme část městských peněz k tzv. participativnímu rozpočtování. Lidé budou sami navrhovat projekty a rozhodovat v hlasování o rozdělení financí.
-	Zprůhledníme veřejné zakázky, granty, dotace, budeme usilovat o vyrovnaný rozpočet.

2.	Všichni na jedné lodi
-	Myslíme na lidi v exekuci. Je jich u nás ve městě přes 10 %. Zřídíme bezplatnou dluhovou poradnu. 
-	Nastavíme koncepční bytovou politiku, která bude podporovat mladé rodiny a rodiče samoživitele. Budeme zvyšovat podíl městských bytů.
-	Otevřeme školní jídelny seniorům
-	Zapojíme občany do plánování a rozvoje města prostřednictví komunitního plánování.
-	Nejen lidé, ale i domácí mazlíčci. Snížíme poplatek za psa na polovinu. Zřídíme oplocená psí hřiště, vybudujeme moderní a bezpečný městský útulek pro zvířata.

3.	Atraktivní místo pro život
-	Chceme posilovat silné stránky města - nábřeží řek, krásná náměstí, kulturu ve městě, parky. Minimálně 1% z rozpočtu půjde na umění.
-	Město, které nesmrdí. Historická centra měst nesmí být obří parkoviště. Tomu pomůže kvalitní  MHD zdarma, tak i budování nových a bezpečných tras pro pěší i cyklisty. Budeme hledat progresivní řešení parkování na sídlištích.
-	Frýdek-Místek bude příkladem inovativních forem vzdělávání
-	Vnímáme jako velký problém nedostupnost zubní péče a budeme hledat řešení.

4.	Digitální smartCity
-	Proč stojíme fronty na úřadech, když máme internet?
-	Analýzou dat zefektivníme nakládaní s energiemi, materiálem i pohyb po městě. 
-	Problém ve veřejném prostoru bude každý moct hlásit prostřednictvím aplikace.
-	Zasadíme se o vybudování podnikatelského inkubátoru, iniciujeme vznik co-workingového centra. Dáme šanci start-upům.
-	Nabídneme  pravidelná školení v informační i finanční gramotnosti. 
-	Ve 21. století by měl být pro každého dostupný superrychlý internet přes optické vlákno. Wi-Fi ve všech veřejných prostorech je samozřejmostí.

5.	Masterplán pro 2030
-	Aby jsme se mohli rozvíjet, je třeba mít plán na déle než jedno volební období
-	Stavba obchvatu je pro město velká urbanizační příležitost, využijme ji a obnovme původní síť ulic, využijme brownfieldy.
-	Plánování svěříme renomovaným odborníkům a architektům.
-	Budeme usilovat o přítomnost vysoké školy ve městě.

order: 1
---
## Otevřená a transparentní radnice

Takto jsme pojmenovali náš první programový okruh, protože zde vidíme největší nedostatky i prapůvod všech ostatních návazných problémů. Zároveň je uzavřenost a neprůhlednost radnice naší hlavní motivací, proč jsme se rozhodli pod pirátskou vlajkou do těchto voleb vstoupit.

Město se musí chovat způsobem řádného hospodáře a lidé musí mít právo tuto povinnost kontrolovat. Veškeré výdaje města musí být veřejně identifikovatelné, a to od rozpočtového určení až ke konkrétním smlouvám a fakturám. Za tímto účelem budeme prosazovat webovou aplikaci rozklikávací rozpočet, kde by bylo možné proces sledovat a v jakékoli fázi připomínkovat. Stejný systém by měl být uplatněn v městských firmách a příspěvkových organizacích, jako jsou sportoviště města, Frýdecká skládka nebo Technické služby.

Chceme umožnit lidem, aby se mohli aktivně podílet na správě města, protože obyvatelé sami nejlépe vědí, co jejich okolí trápí. Vyčleníme část městských peněz k tzv. participativnímu rozpočtování. Lidé budou sami navrhovat projekty a rozhodovat v hlasování o rozdělení financí. Budeme usilovat o to, aby tato rozpočtová složka postupně rostla.

Zajistíme funkční systém podávání podnětů občanů směrem ke správě města a především zpětnou vazbu, aby byl občan informován o krocích, které se v dané věci dějí a dít budou. Komplexní mobilní aplikace a webové stránky umožní nejen zobrazit vlastní oznámení, ale i podpořit ostatní. Zřídíme odbor komunikace s veřejnosti a otevřeme radniční média.
Podklady pro jednání zastupitelstva musí být s dostatečným předstihem dostupné na internetu, aby se lidé na jednání mohli připravit. Dotace a granty příspěvkovým organizacím města musí mít jasné, férové a stabilní podmínky.


## Všichni na jedné lodi

Je nás hodně a každý jsme originál. Spojuje nás ale lásku k městu, ve kterém žijeme. O veřejný prostor se musíme starat všichni společně. Potkáváme se na úřadech, u doktorů, ve školách, na silnicích, kdekoliv a kdykoliv téměř každý den. Ohleduplnost a respekt k ostatním je jediný možný způsob, jak si udělat život příjemným. Někdo má ale štěstí v životě menší, osud bývá někdy nekompromisně krutý. 

Množství lidí v české republice zatížených exekucí je opravdu enormní. Můžou za to špatné zákony z přelomu tisíciletí, které dovolovaly advokátům, exekutorům a samosoudcům si účtovat nemorální úroky. Ve Frýdku-Místku je v exekuci zatíženo asi 10 % spoluobčanů. My chceme nabídnout pomoc zřízením bezplatné dluhové poradny, které nabídnou právní pomoc, bezplatné výpisy z CEE, pomoc s přípravou oddlužení, přípravou návrhů a slučování exekucí aj.

Dostupnost bydlení je úplným základem pro spokojený a klidný život. Podle veřejně dostupných údajů vlastnil Frýdek-Místek v roce 2004 téměř 2500 bytů. Dnes jich vlastní pouze cca 1312. Levicové vlády tedy privatizovaly téměř 1200 bytů během posledních čtrnácti let. Jednoznačně budeme usilovat o to, aby se tento trend otočil. Město musí disponovat dostatečným bytovým fondem, umět tyto byty spravedlivě rozdělovat a dále je spravovat. Podpoříme zavedení tzv. startovacích bytů pro mladé za dostupný nájem na omezenou dobu. I toto jsou cesty, které sníží ceny bydlení pro všechny.

Seniorů si vážíme. Město sice staví centrum aktivních seniorů, ale populace nekompromisně stárne a jeden dům situaci neřeší. Navíc chceme, aby se senioři zapojovali do aktivit po celém městě. Otevřeme také školní jídelny seniorům a nabídneme i jim dotované stravování. 

Zapojíme občany do plánování a rozvoje města prostřednictví komunitního plánování. 

Budeme nadále podporovat aktivity neziskového sektoru vedoucí ke zlepšování kulturního a sportovního dění ve městě. Důraz budeme klást na akce nezapadající do hlavního proudu, které podněcují k rozmanitosti a barevnosti společnosti. Zapojíme do kulturního a sportovního dění menšiny. Baví nás lidi spojovat a bořit předsudky.

V neposlední řadě myslíme na domácí mazlíčky. Chceme jasně vymezit, kde je volný pohyb psů možný a kde může být pejsek pouze na vodítku. Postavíme oplocená psí hřiště s překážkami. Snížíme výrazně poplatek za psa na 500 Kč/rok. Vybrané peníze se pejskařům vrátí mimo jiné na zdarma dostupných papírových sáčcích na exkrementy. Chtěli bychom také iniciovat stavbu moderního, bezpečného a přívětivého útulku města určeného pro všechna opuštěná nebo zatoulaná zvířata.


## Atraktivní místo pro život

Frýdek-Místek má ohromný potenciál! Mnohé se udělalo dobře. Ulice jsou bezpečné i povětšinou čisté, zeleň ve městě by nám mohl leckterý přespolní návštěvník závidět. Historická centra jsou až na výjimky citlivě opravená. Netrápí nás odliv obyvatel jako jiná města v regionu, prosperujeme. Jedním směrem jsme za 20 minut v nádherných Beskydech, druhým směrem v Ostravě.  Máme to kousek ke svým sousedům do Polska i na Slovensko. Přesto zde vidíme spoustu věcí, jak Frýdek-Místek posunout ještě více kupředu.

Doprava a parkování je velkým problém většiny nejen českých měst. Historická centra ani sídliště nebyla na tak velký počet automobilů designována. Řešení bývají kontroverzní, nicméně my věříme, že inspiraci lze hledat na západě. MHD zdarma musí hrát v tomto řešení silnou roli. Spoustu vášní budila v poslední době otázka, zda by mělo město vlastnit vlastní dopravní podnik. Nám je tato myšlenka sympatická, nicméně pokus o provedení považujeme za fiasko. Nový pokus musí začít zcela od začátku, postupně, s větší rozvahou a profesionálně.

Mnohém podstatnější roli by měla sehrát cyklomobilita. Proto by měla vzniknout nová, kompaktní a bezpečná síť cyklostezek. V tomto ohledu vidíme opravdu velkou rezervu. Poslední otevřená cyklostezka je z roku 2013 měřila 500 metrů napříč sídlištěm Slezká stála přes 6 milionu. Nástup elektrokol umožní cestovat mezi Frýdkem a Místkem i lidem, pro které byl kopec do nedávna příliš fyzicky náročný. Velký důraz klademe také na pěší prostupnost městem. 

Školky i základní školy jsou v gesci města. Chceme, aby byl Frýdek-Místek příkladem progresivních a inovativních forem vzdělávaní. Podpoříme vznik mikro jeslí a firemních školek. Reagujeme tak na poptávku po péči o nejmenší. Zároveň jsme i příznivci projektů na podporu rodičovství. Důležitý je kvalitně strávený čas rodičů s dětmi. Možnost výběru považujeme za důležitou. Proto podporujeme vznik dětských skupin, mateřských center, lesních školek i škol jiných zřizovatelů. Nové vzdělávací směry jako je Montessori, Waldorf, vítáme a podpoříme jejich zavádění, a to na úrovni mateřských i základních škol. 

Podporujeme vznik skateparku, pump tracku, work-outových sportovišť, komunitních zahrad, lezeckých stěn, budeme usilovat o vznik MTB singletracku Frýdeckým lesem a dále kolem celého města.  Věříme, že podpora těchto volnočasových aktivit přispěje k dalším zatraktivnění města jak v očích jeho obyvatel, tak návštěvníků odjinud.


## Digitální smartCity

Technologie nám dokážou v mnohém velmi usnadnit život, pokud se je naučíme perfektně ovládat. Inteligentní nakládaní s daty umí ušetřit miliony korun z rozpočtu, i tisíce hodin lidského života, který se jinak promrhá zbytečnou prací, stáním v kolonách nebo čekáním úřadech. My v Pirátech víme, jak toto plýtvaní omezit. 

Sběrem a nalýzou dat zefektivníme nakládaní s energiemi, materiálem i pohyb po městě. Dokážeme pomocí matematiky a statistiky zefektivnit prostupnost křižovatek, i optimalizovat trasy autobusů. Maximalizuje možnost komunikace s úřadem prostřednictvím internetu. 

Frýdek-Místek  je líhní chytrých a nadaných lidí. Jen jim město, podle nás dostatečně nepomáhá. Iniciujeme vznik a rozvoj podnikatelského inkubátoru a tzv. Coworking space (sdílené pracovní prostory) nejen pro inkubované subjekty, ale také pro širokou veřejnost. Ty dnes neodmyslitelně patří k modernímu stylu práce, a tudíž k modernímu městu. Pomůžeme začínajícím podnikatelům postavit se na vlastní nohy!

Nabídneme podporu všem, kdo projeví zájem. Reagujeme na aktuální kauzy (jak se vypořádat s EET, školení GDPR a další). Budeme pořádat pravidelné kurzy zdarma v oblasti finanční gramotnosti a informačních technologií. Velkou výzvou moderního světa jsou tzv. fáče news. S workshopy, jak pracovat s informacemi z kyberprostoru, jak ověřovat zdroje a fakta, budeme pravidelně navštěvovat jak základní školy, tak všechna městská zařízení pro důchodce.

Podporujeme obnovitelné zdroje energie. Všechny střechy veřejných budov by měli vyrábět solární elektřinu. Na základních školách navíc tyto technologie s bateriemi mohou posloužit i k praktické výuce nejen fyziky.


## Masterplán 2030

Kompas, který bude alespoň inspirativní pro nová  a další zastupitelstva. Pokud nemáme jasný a dlouhodobý plán, tak jenom přežíváme ze dne na den a řešíme ad hoc situace.  Možná město něco podobného v šuplíku má, ale v tom případě  ho dobře směrem k veřejnosti nekomunikuje.  Koncepční rozvoj je absolutní priorita.

Takto velké a komplexní plány musí tvořit odborníci na urbanismus a architektu, které hodláme oslovit. Základní předpoklady ale máme. Víme, že v dohledné budoucnosti bude snad konečně dokončen obchvat města, který z centra odvede tranzitní dopravu. Odliv dopravy z Hlavní třídy otevře nové perspektivy. Chceme obnovit původní uliční síť města.  Ať už je to ulice Palackého nebo Těšínska. Budeme muset řešit stav objektů „U Čecha“ a „Krym“. Čeká nás vybudování nového kulturního sálu/dostavba ND.  Zajistit komplexní synchronizaci dopravy, parkování, pěší prostupnosti.

Velkou prioritou pro nás bude usilovat o vysokou školu ve městě. Věříme, že tento cíl pomůže Frýdek-Místek  posunout na novou úroveň. Partnerská města Žilina a Bialsko-Biala to jasně dokazují. Žilinská univerzita v Žilině nabízí možnost studia dokonce na sedmi fakultách.
